In omni uero loco inter septentrionalem circulum et aequinoctialem est dies maior nocte, dum sol est in signis septentrionalibus; et e contrario, dum sol est in signis australibus. Et hoc patet, quia in omni loco tali eleuatur polus septentrionalis super horizonta, quantum zenith capitis eorum distat ab aequinoctiali. Horizon autem, qui est circulus magnus, secat aequinoctialem per aequalia, et omnem parallelum quem secat inter aequinoctialem et polum septentrionalem secat sic, quod maius medietate relinquitur supra horizonta et minus medietate sub horizonte. Et cuiuslibet paralleli sic diuisi per horizonta remotioris ab aequinoctiali circulo pars relicta super horizonta maior est respectu sui circuli, quam sit pars paralleli propinquioris aequinoctiali relicta supra horizonta respectu sui circuli

Motus ergo solis uniformis in caelo est una causa inaequalitatis dierum naturalium. Cum enim dies naturalis sit una reuolutio firmamenti et insuper ascensio eius quam describet sol in caelo interim motu suo proprio et durante una reuolutione plus aut minus describit sol quam sequenti reuolutione, manifestum est, quod quantum est de ista causa, erunt dies naturales inaequales

Ex quo patet, quod centrum epicycli bis in uno mense describit excentricum. Estque motus epicycli uelocior motu excentrici, quantum est motus medius solis. Aliter enim non semper aequaliter distarent a medio motu solis medius motus lunae et centrurn excentrici. Luna uero mouetur in circumferentia sui epicycli, ita quod in superiori parte sui epicycli mouetur cum firmamento ab oriente in occidens et in inferiori parte ab occidente in oriens

Has duas diuersitates aspectuum lunae sic imaginabimur: imaginetur circulus ductus per uerum locum lunae aequidistans ab ecliptica, si non sit uerus locus in ecliptica; si uero sit in ecliptica, ipsa erit circulus, quem quaerimus. Et ducatur similiter alius circulus aequidistans priori per locum lunae apparentem. Deinde per polos orbis signorum transeant duo magni circuli, quorum alter transeat per uerum locum lunae et alter per locum lunae apparentem intersecabunt se hi quattuor circuli, ita, quod constituent quadrangulum ex quattuor arcubus existentibus inter sectiones
